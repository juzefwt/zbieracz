Aleksis Tsipras - grecki polityk, lider Koalicji Radykalnej Lewicy (SYRIZA) oraz wchodzącej w jej skład partii Synaspismós od 2008. Deputowany do Parlamentu Grecji od 2009. Premier Grecji od 26 stycznia 2015.

Aleksis Tsipras urodził się w 1974 roku w Atenach, gdzie ukończył inżynierię lądową na Politechnice Ateńskiej (NTUA), a następnie studia podyplomowe z zakresu planowania przestrzennego. W tym czasie wchodził w skład rady studenckiej macierzystego wydziału, a także był jego reprezentantem w senacie uczelni. W latach 1995-1997 był członkiem Rady Centralnej Narodowego Związku Studentów Grecji (EFEE). Po studiach pracował jako inżynier w sektorze budownictwa oraz opracowywał plany zagospodarowania przestrzennego dla urzędu miejskiego w Atenach.

W działalność polityczną zaangażował się w młodości, gdy w wieku 15 lat wstąpił do Komunistycznej Młodzieży Grecji (młodzieżówki Komunistycznej Partii Grecji). Rok później kierował strajkiem okupacyjnym w swojej szkole, demonstranci sprzeciwiali się planowanej wówczas reformie edukacji. W szkole poznał późniejszą żonę. W latach 1990. w Greckiej Partii Komunistycznej doszło do rozłamu i niektórzy działacze utworzyli partię Synaspismós, a Tsipras wstąpił do nowej partii. W maju 1999 roku objął funkcję sekretarza organizacji młodzieżowej przy Synaspismós, którym pozostał do marca 2003 roku. W tym czasie aktywnie uczestniczył w wielu protestach o charakterze antyglobalistycznym i antyliberalnym.

W grudniu 2004 roku został wybrany w skład Centralnego Komitetu Politycznego i Sekretariatu Politycznego Synaspismós, będąc odpowiedzialnym za sprawy młodzieży i edukacji. W wyborach lokalnych w 2004 był kandydatem Koalicji Radykalnej Lewicy, w skład której wszedł również Synaspismós, do urzędu burmistrza Aten. W wyborach zajął trzecie, za kandydatami Nowej Demokracji i PASOK, zdobywając 10,5% głosów poparcia. Dzięki kampanii wyborczej jego nazwisko stało się wówczas rozpoznawalne w skali ogólnokrajowej. 10 lutego 2008 został wybrany nowym przewodniczącym Synaspismós i Koalicji Radykalnej Lewicy.

W wyborach parlamentarnych w 2009 roku uzyskał mandat deputowanego do Parlamentu Grecji, a SYRIZA pod jego przewodnictwem zdobyła 5% głosów. Po wyborach stanął na czele klubu parlamentarnego koalicji, liczącego łącznie 13 mandatów.

W przedterminowych wyborach parlamentarnych 6 maja 2012 roku, przeprowadzonych z powodu i w czasie kryzysu gospodarczego w kraju, SYRIZA zajęła drugie miejsce i uzyskała 52 mandaty. 7 maja z misji formowania rządu zrezygnował lider zwycięskiej Nowej Demokracji, Andonis Samaras, a następnego dnia prezydent Karolos Papulias powierzył to zadanie Aleksisowi Tsiprasowi. Zgodnie z prawem, w przypadku jego niepowodzenia próba sformowania rządu przypadnie liderowi trzeciej największej partii, jaką po wyborach został PASOK, a w razie i tego niepowodzenia w kraju przeprowadzone zostaną kolejne wybory.

W 2015 roku w wyborach parlamentarnych SYRIZA zdobyła 144 miejsca w 300-osobowym parlamencie, a cztery dni później, 26 stycznia 2015 roku, Aleksis Tsipras stanął na czele nowego rządu Grecji.