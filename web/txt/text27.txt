Larry O'Brien NBA Championship Trophy

Larry O'Brien NBA Championship Trophy – puchar przyznawany każdej drużynie występującej w rozgrywkach National Basketball Association (NBA), która wygra Finały NBA, zdobywając tym samym tytuł mistrza NBA.

Obecne trofeum powstało w 1977 roku, zastępując swojego poprzednika – Walter A. Brown Trophy. Nazwa nowego pucharu początkowo nie została zmieniona. Zmieniono ją przy okazji finału rozgrywek ligowych w 1984 roku. Wówczas trofeum nazwano imieniem byłego komisarza ligi, Larryego O'Briena, który pełnił tę funkcję od 1975 do 1983 roku, a w latach 1965–1968, w czasie rządów prezydenta Lyndona B. Johnsona, sprawował urząd poczmistrza generalnego Stanów Zjednoczonych.

Puchar jest wykonany z 16 funtów standardowego srebra i pokryty 24-karatową złotą powłoką[a]. Ma 2 stopy wysokości. Swoim dynamicznym wyglądem ma przypominać piłkę do koszykówki wpadającą do kosza. Piłka ma 9 cali średnicy, czyli dokładnie takie same wymiary, jak oficjalna piłka, którą rozgrywa się mecze NBA.

Wartość nominalna trofeum wyceniana jest na 13 500 dolarów amerykańskich. Zostało zaprojektowane przez firmę Tiffany & Co., która corocznie wykonuje je ręcznie. Każda drużyna, która zdobędzie mistrzostwo NBA otrzymuje kopię pucharu na własność. Rok zdobycia tytułu i nazwa drużyny są grawerowane na pucharze, który często jest umieszczany w dostępnym dla kibiców miejscu w hali danej drużyny.

Pomimo tego, że Larry O'Brien NBA Championship Trophy jest często porównywany z Pucharem Stanleya przyznawanym za zdobycie mistrzostwa NHL, to nigdy nie był tak znany, jak on. Aby zmniejszyć tę dysproporcję NBA w ostatnich latach rozpoczęła aktywną kampanię promocyjną mającą na celu zwiększenie rozpoznawalności i podniesienie statusu tego trofeum.

Po wygraniu przez Detroit Pistons finałów NBA w 2004 roku puchar odbył podróż przez stan Michigan, co było pierwszym takim wydarzeniem w jego historii.

W 2005 roku w Nowym Jorku rozpoczęto NBA Legends Tour. Jako część tej trasy promującej NBA, w której brali udział byli zawodnicy ligi, Larry O'Brien NBA Championship Trophy był pokazywany w różnych miejscowościach (łącznie z tymi, w których rozgrywane były mecze fazy play-off), gdzie kibice mogli zrobić sobie z nim zdjęcie. Puchar był eskortowany przez wielu byłych zawodników, między innymi Juliusa Ervinga, Kareema Abdul-Jabbara i Billa Russella.

W maju 2007 roku NBA otworzyła swoją siedzibę w grze internetowej Second Life. Od tego momentu kibice grający w Second Life mogą zrobić swoim postaciom zdjęcie z trofeum w wirtualnym pomieszczeniu o nazwie Toyota Larry O'Brien Trophy Room.

W odróżnieniu od Pucharu Stanleya, w przypadku Larry O'Brien NBA Championship Trophy nie ma stałej tradycji przekazywania pucharu po zdobycia mistrzostwa przez klub każdemu z członków zwycięskiej drużyny z osobna na okres 3 dni. Część klubów jednak stosuje takie rozwiązanie, wzorowane na hokejowej tradycji.

Larry O'Brien NBA Championship Trophy powstał w 1977 roku, a pierwszym zespołem, który go zdobył był klub Portland Trail Blazers, który w tym samym roku został mistrzem NBA[b]. Każdy kolejny mistrz NBA otrzymywał na własność kopię nowego pucharu, a także do zakończenia kolejnego sezonu, oryginalny, przechodni Walter A. Brown Trophy. Taki stan rzeczy utrzymywał się do 1983 roku. Boston Celtics był pierwszym klubem, który otrzymał tylko kopię nowego pucharu. Miało to miejsce w 1984 roku, gdy zespół ten w finale pokonał 4–3 Los Angeles Lakers.

Los Angeles Lakers zdobył to trofeum osiem, Chicago Bulls sześć, a San Antonio Spurs pięć razy. Detroit Pistons, Boston Celtics i Miami Heat zdobywały to trofeum trzykrotnie, a Houston Rockets dwa razy. Aktualnym posiadaczem pucharu jest klub San Antonio Spurs, który zdobył tytuł w 2014 roku.

