Otwarto obserwatorium ALMA

W północnym Chile w górach Andach Chilijskich na pustyni Atakama na płaskowyżu Chajnantor (na wysokości 5000 m nad poziomem morza) oficjalnie otwarto największe międzynarodowe obserwatorium radioastronomiczne ALMA. Gościem honorowym był Prezydent Chile, Sebastian Piñera. ALMA to sieć 66 potężnych przestawnych radioteleskopów o wadze ponad 100 ton, z których 54 ma średnice 12 m, a pozostałych 12 będzie mniejszych, o 7 m średnicach czyli dużych parabolicznych anten satelitarnych. Sieć działa jako jeden olbrzymi radioteleskop. Obserwatorium astronomiczne budowane od 2003 roku kosztowało prawie półtora miliarda dolarów amerykańskich. ALMA to skrót od Atacama Large Millimeter/submillimeter Array.

Radioteleskopy ALMA lepiej pomogą poznać strukturę i zrozumieć ewolucję Wszechświata. Zobaczymy odległe zakątki Wszechświata, a także poznamy bardzo odległe obiekty astronomiczne, które formowały się gdy powstawał Wszechświat. Zobaczymy obrazy niedostępne dla konwencjonalnych teleskopów optycznych i podczerwonych. ALMA obserwuje Wszechświat w pasmach radiowych na falach o długościach milimetrowych i submilimetrowych, prawie tysiąc razy dłuższych niż fale światła widzialnego.

Obraz z każdej anteny jest łączony w jeden wielki obraz za pomocą jednego z najszybszych na świecie specjalnego superkomputera, tzw. Korelatora ALMA, wyposażonego w 134 miliony procesorów, który wykonuje 17 PFLOPS biliardów operacji zmiennoprzecinkowych na sekundę czyli 1,7 x 1016 operacji na sekundę[1]. Superkomputer pozwala wszystkim antenom obserwatorium, pracować w trybie jednego wielkiego interferometru radiowego.

Maksymalna rozdzielczość ALMA będzie lepsza niż osiągalna dla światła przez teleskop Hubble’a.

ALMA jest międzynarodowym precyzyjnym urządzeniem astronomicznym, które powstało w partnerstwie pomiędzy Europą, Ameryką Północną, Azją Wschodnią oraz Chile. Projekt jest finansowany w Europie przez Europejskie Obserwatorium Południowe (ESO), w Ameryce Północnej przez U.S. National Science Foundation (NSF), we współpracy z National Research Council of Canada (NRC) oraz National Science Council of Taiwan (NSC), a w Azji Wschodniej przez National Institutes of Natural Sciences (NINS), we współpracy z Academia Sinica na Tajwanie. Konstrukcja i operowanie ALMA w imieniu Europy jest kierowane przez ESO, w imieniu Ameryki Północnej przez National Radio Astronomy Observatory (NRAO) w Socorro, zarządzane przez Associated Universities, Inc. (AUI), a w imieniu Azji Wschodniej przez National Astronomical Observatory of Japan (NAOJ). Joint ALMA Observatory (JAO) umożliwia wspólne kierowanie i zarządzanie konstrukcją, testowaniem i operowaniem ALMA.
