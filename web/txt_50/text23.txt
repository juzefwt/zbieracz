Sebastian Boenisch (ur. 1 lutego 1987 w Gliwicach) – polsko-niemiecki piłkarz, posiadający zarówno polskie, jak i niemieckie obywatelstwo, występujący na pozycji lewego obrońcy. Reprezentant Polski w piłce nożnej i zawodnik niemieckiego Bayeru Leverkusen.

Jego prababcia Eleonora Boenisch była Ślązaczką niemieckiego pochodzenia, samotnie wychowującą sześcioro dzieci (jej mąż nie wrócił z wojny), w wyniku administracyjnej presji zmieniła nazwisko na Pniowska. Dziadek Sebastiana pracował w gliwickiej kopalni. Ojciec Sebastiana, Peter Boenisch (także jako Piotr Pniowski) początkowo mieszkał z rodziną w dzielnicy Sośnica. Jego syn, urodził się W 1987 roku jako Sebastian Pniowski. Rok później Boenisch wraz z całą rodziną przenosi się do Niemiec. Wpierw wraz z rodzicami przebywał w obozie dla uchodźców niedaleko Dortmundu, zaś po akceptacji formalności gdy władze niemieckie przywróciły rodzinie nazwisko Boenisch, przeniósł się do miejscowości Heiligenhaus niedaleko Essen.

Boenisch zaczynał swoją karierę w klubie SSVg Heiligenhaus, później grał też w klubie Borussia Velbert i Rot-Weiß Oberhausen. W 2003 roku został piłkarzem FC Schalke 04. W sezonie 2005/2006 Boenisch z jedenastoma bramkami na koncie, został 3 najlepszym strzelcem ligi juniorów.

W Bundeslidze zadebiutował 11 lutego 2006 roku w wygranym 7:4 meczu przeciwko Bayer 04 Leverkusen. Zaledwie 5 dni później rozegrał swój pierwszy mecz w Pucharze UEFA przeciwko Espanyol Barcelona.

W maju 2007 przedłużył kontrakt z FC Schalke 04 do 2010 roku. Niestety od początku sezonu nie dostał się do 18-osobowej kadry meczowej Schalke i jeszcze w sierpniu tego samego roku przeniósł się do Werder Brema. W klubie z Bremy ze względu na swoją lepszą nogę zazwyczaj występuje na lewej obronie, może także występować jako prawy i środkowy obrońca.

We wrześniu 2010 roku odniósł ciężką kontuzję kolana, po której do pełni zdrowia miał wrócić w grudniu roku 2011. Zgodnie z przewidywaniami, Boenisch w drugiej połowie grudnia powrócił do treningów.

Po kontuzji początkowo występował w grających w trzeciej lidze rezerwach Werderu, po czym przeniósł się na ławkę rezerwowych pierwszej drużyny. W zimowym oknie tranferowym 2012 Przegląd Sportowy podał informację o zainteresowaniu Polonii Warszawa wypożyczeniem obrońcy, jednak transfer nie doszedł do skutku. Po wielomiesięcznej absencji, Boenisch pojawił się na boisku w barwach Werderu dopiero 24 marca 2012 roku, kiedy to w końcówce meczu z Augsburgiem zmienił Toma Trybulla.

30 czerwca 2012 wygasł kontrakt Boenischa z Werderem Brema, a sam zawodnik odrzucił propozycję przedłużenia go. Od tego czasu pozostawał bez klubu do listopada, kiedy podpisał kontrakt z Bayerem Leverkusen do końca sezonu 2012/2013. W zespole z Leverkusen zadebiutował 11 listopada w meczu z Wolfsburgiem, kiedy w przerwie wszedł na boisko z ławki rezerwowych. Swojego pierwszego gola dla Bayeru zdobył 19 stycznia w ligowym meczu z Eintrachtem Frankfurt.

Początkowo Boenisch reprezentował kadrę Niemiec do lat 21.

Ostatecznie zdecydował się na grę w seniorskiej reprezentacji Polski. 20 sierpnia 2010 roku trener polskiej kadry, Franciszek Smuda, powołał go na towarzyskie spotkania z Ukrainą i Australią. Zadebiutował w kadrze Polski 4 września 2010 roku w meczu z Ukrainą.

W lutym 2012 roku Boenisch po raz pierwszy po poważnej kontuzji otrzymał powołanie do kadry na mecz z Portugalią, pomimo iż od września 2010 roku nie zagrał w żadnym oficjalnym meczu Werderu Brema.

Podczas Euro 2012 wystąpił w pełnym wymiarze we wszystkich trzech meczach polskiej reprezentacji.